#/ /nyan chen bsod nams brtan pa'i rnam thar bzhugs/ // /bskal par bsod nams ye shes tshogs/ /rab tu rdzogs mdzad gdul bya yi/ /rgyud dang rjes mthun phrin las dang / /ting
'dzin brtan pa la thob 'dud/ /bslab gsum rnam dag thos bsam mtha' ru phyin/ /rtse gcig bsgrubs pas go 'phang mchog brnyes te/ /gzhan don lhun grub rang don mthar phyin pa/
/bla ma'i yon tan mtha' dag bdag lta bus/ /bskal par brjod kyang mi nus de lta na'ang / /gzhan las thos dang bdag gis mthong tshod kyi/ /rgya mtsho che las chu thigs tsam
zhig brjod/ /'dir bdag cag gi 'dren pa dam pa 'di sku 'khrungs sa la stod byang gi mdog gi sa char sku 'khrungs/ bcu bzhi pa man chad rten skya bo la bla ma chos rje
sa skya paN chen dang mang du mjal/ dbu ma lugs kyi sems bskyed chen mo/ /snang ba mtha' yas kyi 'pho ba/ bsnyen gnas yang yang thob cing blang dor legs par mdzad/ lhag par
thugs bskyed dang po nas 'byongs nas snying rje phan sems che/ bco lnga pa la rab tu byung nas bo dong rin po che'i drung du/ phar phyin/ rnam nges bsdus pa bslab/ grwa
skor mdzad/ btsun rkang / ston pa bzang / bka' gyong / gcig tshugs 'dzin pa/ grwa pa la blo 'gro ba cig yod pa la/ bo dong rin po che de rten 'brel gyi khrid snying phu
shug gseb pa la zhus pas/ mdze byung zin bzlog /nyam

rtog bzang ba cig yod cing / chos bar gzhan la yang phog pas phal pa mi skye/ 'ga' re la skyes pa de rnams la tshe 'di dang bdag 'dzin thengs nges pa re 'ong gin 'dug pas/
bla ma'i thugs la yang rten 'brel gyis sgom 'di phan che ba cig 'dug pas/ zhu dgos bsam pa yang yang byung ba la skabs bde ba ma byung / lan cig grwa pa bying po sa skyar
chos 'khor la song ba'i dus su/ dpon slob nyung ba cig la/ sgom 'di skyes na blo skyed thon par gda' bas/ bdag kyang zhu bas thugs la 'dogs dgos zhus pas/ skye dka' bar
'dug bdag 'dzin cig gtong na 'di dgos gsungs/ nan gyis zhus pas gnang / rtsol ba drag pos bsgoms pas zhag bdun nas skyes/ de rjes grwa pa dang / mi gseb tu sdod pa'i blo
skad cig kyang med/ mi med lung stong du sgom sgrub rtse gcig tu byed par 'dod pas kyang / dpon slob rnams kyis ma gnang bas lo gcig grwa sar lus/ dgung lo nyi shu rtsa brgyad
pa la yul phyogs kyi ri mi'i 'grul med pa cig tu 'brel pa dang yang ma 'phrad/ brgyags kyang ma res/ na shi la ma bltas par bsod snyoms la yang ma phyin/ 'brel med
kyi nas khal re tsam ster ba byung ba zos/ dka' thub gtso cher byas/ de yang ra mo shag la byas gsungs/ nas khal gcig gis lo gcig thub pa yang byas gsungs/ thugs dam gyi
gtso bor rten 'brel/ zhi byed so lugs/ gcod skor/ bya cha'i rim pa don zhags lha lnga la sogs pa/ dgung lo bzhi bcu yar brgal tsam bzhugs pa 'dra/ dus phyis lam 'bras kyang
tshogs sgom rin po che'i snyan pa gsan/ sgyer phur byon nas bde dgyes la sogs dbang bka' lam 'bras dang bcas pa/ gdams ngag khrid dbang bka' byin rlabs cha lag dang bcas
pa yang mang du zhus shing thugs nyams su bzhes nas/ rin po che bas thugs kyi sras su 'dzin/ kun gyis sgrub tshugs dang nyams len bzang ba/ su dang kun spyod mi bstun

pas kun gzhi gyong por byed/ chos zhu dus ma gtogs pa/ mi dang ma 'phrad par thugs dam rkyang pa byed/ rin po che pa sku ma gshegs par bka' lung phal cher phyag bzhes dang
bcas pa zhus shing sgyer phu kho nar bzhugs/ sku gshegs nas gdan sa'i khur bab par mkhyen nas su la yang gros med du sngar gyi ri khrod du byon nas 'khor ma bskyangs/ dben
pa mdzad pas lo mang du dben pa 'phel bar byung gsungs/ dus phyis nyan po gong mar dpon slob res gnyis res gsum byas pa lo shas mdzad nas/ re re gnyis gnyis mi brten kha
med byung / nyams su longs pa/ phan thogs pa 'ga' re byung bas phyis nyan po gong ma bzung nas tshogs pa brgya lhag re 'dus/ ston dpyid gzhan brel dus bstan pa spyi'i rim
gro la dmigs nas sgrub mchod dang / spyin sreg /sAtstsha/ gtor ma/ chos 'don/ sman bla/ mdo sgrub pa la sogs tshogs pa'i chos spyod ci 'grub re mdzad/ de las gzhan du
mtshams las g.yeng ba bya sa med pas tshogs pa'i chos khrims shin tu dam/ de'i stobs kyis dbu mdzad dang / bgres po dang / gang zag rtog pa can ngo mtshar ba yang mang du
bzhugs/ thag ring gi chos zhu rnams la yang / gnas tshang / gos stan/ bdag po la gang yod/ nang pa la nas dang / chu rdor/ rngod 'thag tshun chod byas nas sprod pa/ dge
sbyong rkyang pa la bzhugs pas chog pas rnam thar gtsang / gzhan yang bla ma dam pa de dbang gdams ngag rgya che la rnam par dag pa mang du mnga' bar 'dug na yang / bdag
cag bla ma bsten yun thung bas zhib par ma mchis/ sku'i spyod pa so sor thar pa'i bslab bya 'dul ba las/ ji ltar bshad pa'i bslab bya rgyu tshogs dang bcas pa mkhyen cing
nyes ltung phra bas kyang ma gos pa tha na sbyin len/ btung chu/ snga chab/ phyi chab ji lta ba bzhin du tshogs pa bying gis phyag len la theb pas kun spyod gtsang / khyad
par bla ma dam pa nyid dus rgyun du stan gcig pa'i

brtul zhugs la gnas nas nyi ma snga phyed yan la sha chang gi rnam pa kun mi bsten/ mar zho ja bzang po bag re gsol mod/ lar 'dod yon gang la yang zhen pa med pa cig bzhugs/
sku mtshams ma mdzad dus na'ang dgongs ja'i dus nas sang gdan ma ran gyi bar gzims khang du bzhugs nas mjal kha med/ byang chub sems dpa'i bslab pa la dbu ma lugs kyi sems
bskyed chen mo chos rje sa skya pas mdzad pa phyag len dang bcas pa ji lta ba bzhin yang yang zhus/ thugs nyams su bzhes shing gzhan la'ang 'bogs pa la/ khyad par du
blo sbyong mthar thug pa bdag gzhan brje ba la dang po nas phul du phyin pas sems dpa' chen por the tshom med do/ /gsang sngags kyi sdom pa ni/ dam tshig nyi shu rgyu tshogs
dang bcas pa la ma rmongs/ rdo rje 'chang nyid yin par mkhas grub kyi skye bo mang pos mngon du gyur pas bdag gis smos ci 'tshal/ dam pa 'di'i nang gi mngon par rtogs
pa'i cha ni/ gzhan gyi snang ngo la dngos su ci yang mi mkhyen pa'i tshul mdzad mod/ sgom pa slob ma'i blo la bog 'don pa/ gegs sel ba/ thugs mnyam par ma bzhag pa lta bu
shugs byung du gsung drag po 'byon pa/ bka' bkyon gyi tshul du thol byung du gsungs pa lta bu la yang yang brtags pas gdul bya'i rgyud tshod/ ma 'ongs pa'i dge legs bstan
pa la phan thogs 'ong mi 'ong thogs pa med par mkhyen pa nges pa yang yang thob pas bdag rang gi blo ngo na tha mal pa ma yin/ rdo rje 'chang nyid yin pa'i nges pa yang
yod cing / rdo rje 'chang nyid kyi mdzad pa yang mdzad par snang ngo / /byin rlabs kyi phul shin tu che ba/ ye shes 'bebs pa la yang Da dril re dang sngags bzlas pa tsam
la/ thams cad sa 'phag gnam 'phag gi 'phar g.yo chen po tshad med pa dang / byin rlabs kyang gdon gyis nyen pa la phyag reg pa tsam mam/ dri chen dri chu tsam gyis thon
par 'ong bar 'dug go /dgung lo dgu bcu go drug pa la yang bgres pa'i rnam pa med/ ldang

ba yang ba/ zo mdog bde ba/ spyan gsal ba/ snyan gsang ba yod na yang gdul bya rnams kyi bsod nams kyi skal pa de tsam las med pa dang / zhing khams gzhan du gdul bya dag pa
la dgongs nas/ gnas skabs kyi rkyen grib cig gis byas te/ ngo mtshar ba'i ltas du ma dang bcas pa nas go drug pa la bde bar gshegs so/ /drug cu yan chad la dben pa kho
na mdzad pas 'khor cher ma bsten/ dus phyis thugs dam la rtsal nus thon pa'i snyan pa/ sgos lam 'bras bu dang bcas pa'i brgyud thag nye ba/ nus pa thon pa/ slob ma khrid
pa'i bogs 'don/ gegs sel la mkhas pa'i snyan pas stod mnga' ris nas/ smad mdo khams sgang gsum yan chad dge ba'i bshes gnyen che dgu kun gyis zhabs la gtugs nas gdul bya
mang po smin grol la bkod pa yin no/ /yon tan mtha' yas bla ma'i rnam thar las/ /rgya mtsho che la skra rtsa'i chu tshod tsam/ /bdag gis brjod 'dis bdag sogs bla ma yi/ /rgyud
kyis byin rlabs bla ma'i gnas thob shog /drin chen rtsa ba'i bla ma nyan chen po'i rnam thar cung zad rgyud la byin rlabs 'jug pa'i don du ratna sidhas bkod pa'o//

